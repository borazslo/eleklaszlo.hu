---
layout: post
title: "Mézeskalács"
permalink:  /4779/ 
date: 2008-12-27 13:13:09
tags:  [ életjel, alvás, sütés, karácsony ] 
image:  /files/images/DSC_3903.jpg 
---
Nincs igazi karácsony mézeskalács nélkül. Gondoltam megpróbálkozom vele. De minden összeesküdött ellenem. Vagy csak keveset aludtam.



<!--break-->

24-én reggel elővettem a receptet és elmentem boltba. Mire hazaértem készen lett végre az új konyhai polc és alatta az új konyhaszekrény. Én avathattam fel.

Miközben a fúrás nyomait takarítottuk szinte szívbajt kaptam: a mézes bödön alig a feléig van. Úgy emlékeztem, hogy majdnem teli van. Mézeskalács méz nélkül? Idegesen elrohantam, hiszen már elmúlt egy óra. A jobb boltosok már bezártak ilyenkor. Nagy idegességemben nem vittem csak aprópénzt magammal. 495 forintomért éppen kaptam 30 dkg mézet, ami az otthonival egyesítve éppen elég lett. Huh.

Elővettem a nagy fazekat és bele akartam önteni az 1 kg lisztet. Kivettem a táskámból, felbontottam és nagyot néztem, olyan fura volt. No persze, mert búzadarát vettem. Ennyire nem lehetek hülye? Sütöttem már, tudom mi a különbség. Már-már pánikba estem. Gyorsan lerohantam a Mária utcai rendház konyhájába, az elég nagy ahhoz, hogy mindenük legyen. Pont ott találtam Vértesaljai atyát is, aki nem sokat kérdezett vissza, hanem a kezembe nyomott egy kiló lisztet. Huh.

A liszt közepébe bele kell rakni a 25 dkg-os margarint. Nyúlok bele a táskámba, és nincs ott a margarin. Jaj nekem, most végem van. Pedig máig emlékszem, hogy hol van a margarin a boltban. Igazi Rama margarin, 25 dkg-os kocka, karácsonyi díszítéssel. Meg is fogtam, el is olvastam. De a blokkon már nem szerepel. Úgy éreztem most már tényleg összedől a világ. 5 dkg maradt a régi sütésből. Egy kis Delma volt minálunk, de az nagyon kevés volt. Remegő lábbal siettem a Párbeszéd Háza teakonyhájába. (Év elején, az festés alatt, mi is ott ettünk.) Leltem egy majdnem teli doboz zsírszegényített (!) margarin féleséget. Jó öreg volt már; meg sárgult és keményedett. Lenyúltam. Csak nem fog hiányozni senkinek 24-én este? Ez is meglett. Huh.

Teljesen kikészültem, de már csak sodrófát kellett találnom. Az átlátszó frissen tartó fólia pont alkalmas erre, de idegességemben nagyon nehezen találtam rá. (Azóta kaptam egy igazi sodrófát is.)

&nbsp;

Minden együtt volt. Kezdődhetett végre a sütés. Innentől semmi nehézségem nem akadt. A cukor a mézzel szépen felforrt. Meglepően egyszerűen összeállt a tészta.&nbsp; Régi sütéseimből maradt egy egész kevés liszt, azzal fel tudtam szórni a munkaasztalt, hogy ne ragadjon. Szaggatóim voltak, így egymás után kerültek a tepsik a sütőbe. Csak az utolsó tepsit égettem kicsit oda, a többi jó lett. Kicsit ropogósabb lett, mint ahogy terveztem, de ezt betudom a zsírtalan margarinnak.

Nyamm-nyamm. Megettük mindent. Ami nem fogyott el, azt az éjféli mise után szétosztottuk Érden, Teréz anya nővéreinél.

