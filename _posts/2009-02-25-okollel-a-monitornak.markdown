---
layout: post
title: "Ököllel a monitornak"
permalink:  /4808/ 
date: 2009-02-25 21:24:31
tags:  [ számítógép, idegeskedés, nagyböjt, apeh ] 
image:  /files/images/flickr_4317198235.jpg 
---
Ma megint szembesülnöm kell azzal, hogy esendő ember vagyok: türelmetlen. Máma széjjel akarok zúzni mindent ami számítógép.



<!--break-->

Az iskolában a szerveren eltart vagy fél óráig míg alig húsz képet megnézek. Nincs egy pendrive, amivel szállíthatnám az adatokat gépek között. A net még elmegy valahogy, de minden gép a csigánál is csigalassúbb és a legelvetemültebb pillanataiban hal meg.

És itt van még ez az adóbevallás. Az apeh.hu szörnyű. Nem tartom magam nagyon buta felhasználónak, de itt eltartott egy darabig míg minden infót megszereztem. Letöltöttem minden izét és bigyót, s el is indult a laptopon. Valahogy kitaláltam mi micsoda – legalábbis azt hiszem – és kitöltöttem az adóbevallásom. De a laptopon nincs nyomtató. Mi legyen most. Tud valami xps file-ba nyomtatni. Naivan azt gondoltam, hogy amit létre tudok hozni Windows alatt azt meg is tudom valamivel nézni. Hát nem. Letöltöttem speckó programokat is, de azok is hibákat generáltak.

Közben újra kellett írnom az adóbevallásom, mert a bevallóprogram is elszállt. Akkor felrakom a nagy gépre, amin a nyomtató van – gondoltam. Felment, csak nem indul el.

Végül szereztem egy programkát, amivel pdf-be lehet nyomtatni. Így a laptopon újraírt adóbevallásomat „kinyomtattam” egy pdf file-ba, azt pendrive híján átküldtem mailban magamnak és a nagy gépről kinyomtattam.

Aki ismer az tudja, hogy nem szoktam csúnyán beszélni. Most beszéltem, nem is keveset, és téptem a hajamat és ütögettem az asztalt, már-már a számítógépet is. Ez van. Megmérettettem és könnyűnek találtattam.

Pedig hamvazó szerda van. Kezdődik a nagyböjt. El kéne mélyülni és elgondolkodni, hogy mi merre hány méter. Megkértek arra is, hogy holnap az iskolában beszéljek egy osztálynak a nagyböjtről. (Csak öt percben, pár gyakorlatias kedves dolgot.) De hogy készüljek így bármire, ha estére ennyi feszültség halmozódott fel bennem?

