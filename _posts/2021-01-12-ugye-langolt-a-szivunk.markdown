---
layout: post
title: "Ugye lángolt a szívünk?! – Kézikönyv iskolai lelkinapok szervezéséhez"
permalink:  /7019/ 
date: 2021-01-12 17:00:11
tags:  [ másutt, Magyar Kurír, publikáció ] 
image:  /files/images/2021-01-12-ugye-langolt-a-szivunk/img1.jpg

---

Az iskolai lekinapokról szóló kézikönyvemről a Magyar Kurírra írtam egy ismertetőt, amit itt közzéteszek most:

<!-- break -->

**A miskolci Fényi Gyula Jezsuita Gimnázium és Kollégium lelkészségének kiadványa kézzelfogható segítséget nyújt iskolai lelkinapok szervezéséhez. A kézikönyvről Elek László SJ írt ismertetőt, melyet szerkesztve közlünk.**

A miskolci jezsuita gimnáziumban évente többször is szerveznek lelkinapot a diákok számára, hogy lehetőséget teremtsenek a lelkiekben való növekedésre, a találkozásra Istennel. E félnapos kiscsoportos, de mégis az egész iskolával közös, diákok által vezetett, szimbólumokra és kézzelfoghatóságra épülő lelkinapoknak több mint tízéves hagyománya van ebben az oktatási intézményben. Számtalan anyag és tapasztalat gyűlt össze az iskolalelkészségen – ezekből állítottak össze egy kötetre valót, amelyben konkrét lelkinapok programjai, elméleti háttér és praktikus ötletek is helyet kaptak. Kiadványukkal szeretnének segítséget nyújtani iskolai lelkinapok szervezéséhez.

A kiadvány központi magját képező harmadik fejezetben hat lelkinap teljes programja szerepel: változatos témákban, eltérő liturgikus időszakokhoz és eltérő korosztályoknak szóló lelkinapi programok, minden szükséges előkészítés leírásával. A szövegekbe tippeket és tanácsokat is illesztettek, amelyek a csoportvezetőket segíthetik, hogy magabiztosan és örömmel vezessék a csoportjukat.

A Fényi Gyula Jezsuita Gimnázium és Kollégium lelkinapjai sajátos stílusának alapjait a konkrét programok előtt, a második fejezetben osztják meg. Írnak az együttműködés csodájáról, a csendre nevelés lehetőségéről, az alkotás és a szimbólumok központi szerepéről, a kortárs kiscsoportvezetők képzéséről és a megosztások hasznáról. A könyv szerzői remélik, hogy ezek az alapgondolatok segítenek a konkrét programok átvételén túl a szemlélet, a stílus megismerésében.

Azoknak készült a negyedik fejezet, akik hasonló lelkinapokat szeretnének szervezni, helyi igényekhez és viszonyokhoz igazítva. Ehhez rengeteg kommentárt, javaslatot és háttérinformációt találnak ebben a részben, melyben szerepel mindaz a tapasztalati tudás, ami az évek során összegyűlt a miskolci iskolalelkészségen: mire kell, mire érdemes figyelni; miért pont egyik vagy másik játékot használják; miért ez a programok sorrendje; mik egy kézműves rész buktatói; hogyan segíthetjük a csoportvezetőket az imádság vezetésében; hogyan alkalmazható a program más fizikai körülmények között; hogyan bánjunk az idővel stb.

A *„Hogyan vezess kiscsoportot?”* című mellékletben olvashatók mindazon tudnivalók, gondolatok és ötletek, amelyeket érdemes átadni a csoportvezetőknek.

~~Az *Ugye lángolt a szívünk?!* című kézikönyv elérhető a miskolci jezsuita gimnázium iskolalelkészségén. Érdeklődni az elek.laszlo@jezsu.hu e-mail-címen lehet.~~
  
 ***Frissítés 2022**: Az *Ugye lángolt a szívünk!?* kiadvány megvásárolható a [Jezsuita Kiadónál](https://jezsuitakiado.hu/termek/ugye-langolt-a-szivunk/).*

„Kívánjuk, hogy kiadványunk használata hozzon sok gyümölcsöt, segítse diákjainkat és munkatársainkat Isten felé. Az Úr elszórta a magvakat, és mi vagyunk, akik öntözgetjük és kapálgatjuk a kikelő kis növényeket. Fontos misszió ez, és nagy felelősség. Közben viszont fel is lélegezhetünk: a növekedést már nem mi adjuk, ahogy a gyümölcs is rajtunk túlmutató nagy ajándék. Kívánjuk, hogy mindannyian tudjuk Istenre bízni lelkinapjainkat, diákjainkat, önmagunkat!”

*Ugye lángolt a szívünk!? – Gyakorlati kézikönyv szentignáci szellemiségű kiscsoportos iskolai lelkinapok szervezéséhez*, Jézus Társasága Magyarországi Rendtartománya, Ignáci Pedagógiai Műhely, 2020

---
Forrás: [https://www.magyarkurir.hu/hirek/-i-ugye-langolt-szivunk-i-kezikonyv-iskolai-lelkinapok-szervezesehez](https://www.magyarkurir.hu/hirek/-i-ugye-langolt-szivunk-i-kezikonyv-iskolai-lelkinapok-szervezesehez) ([lementet változat](/files/publications/2021-01-12-ugye-langolt-a-szivunk_MagyarKurir.pdf))

