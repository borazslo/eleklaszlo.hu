---
layout: post
title: "Bukósisak"
permalink:  /4784/ 
date: 2008-12-30 05:13:45
tags:  [ nyár, emlék, "2003", kerékpár, baleset, Szlovénia, bukósisak ] 
---
Egymás hegyén-hátán álltak a kerékpárok. A fél útpályát elfoglaltuk. Tényleg csak Istennek köszönhető, hogy éppen akkor senki sem jött arra a 409-es úton. Pár perc múlva már alig lehetett átkelni rajta a Ljubljanából száguldó kamionoktól.

Még csak húsz perce lehettünk úton. 22-25 km/h-val, 2-3 m távolságra egymással egyenletesen ette az utat 15 fiatal kerékpáros. Elég hamar lelassultak a reflexeink. Néztük az előttünk haladó hátsó kerekét és tekertünk.

Majd hirtelen: Bang, bang! Bang! Bang! Rossz volt hallgatni, de nem szabadott nekem sem hirtelen megállni. Hátralestem és lassan, de nagyon idegesen megállunk négyen, akik maradtunk. Beleégett a fejembe az a kép: a végtelen egyenes út legvégén Ljubljana háza, az előtérben az úton egy szép kupaca kerékpároknak és kerékpárosoknak.

Az összehajtogatott térkép, ami kicsúszott a farzsebemből, meglett. Tíz kerékpár volt az ára. Megmondtuk többször, hogy semmilyen lehulló tárgyért nem állunk meg, csak a legutolsó. Kicsúszott a cetli és mögöttem a harmadik vagy negyedik ember jelzett és lehajolt érte.

A szervízkocsi rögtön megjött, mert még az éjjeli szálláson voltak. <strike>Szerencsére</strike> Istennek hála, súlyos sérülés nem történt. A sebeket ellátták, de a kerékpárok helyrehozásához meg kellett várni a furgont. Ugyanis az egyik kerékpárnak nem lehetett megmozdítani a kerekét, akkora nyolcas volt benne. Valamint a másik kilenc sem volt valami jó állapotban. Úgy tákoltunk össze valamit a pótalkatrészekből, pótkerekekből.

Most már megértem, hogy Atyi (Szűcs Balázs) miért tette kötelezővé a bukósisakot &ndash; mondta az egyik lány, miközben próbált megnyugodni &ndash; éreztem ahogy másfél méteren át csúszott a sisakos fejem az aszfalton.

Tudom, &bdquo;a történelemben nincs ha&rdquo;. De mégis: mi lett volna ha... Ha arra jár egy kamion. (Láttunk aznap már párat.) Ha valakin nincs bukósisak. (Nagyon utáltuk az elején.) Ha Isten nem vigyáz ránk ...

(Történt 2003 augusztusában, amikor Szentendrétől legurultunk Rómába.)

