---
layout: post
title: "Digitális eszközpark"
permalink:  /6074/ 
date: 2015-06-04 07:35:41
published: false
tags:  [ A Szív ] 
---
Akár lelkesedünk az internetért, akár a veszélyeit látjuk nagyobbnak, az internet és a digitalitás a mindennapjaink része. És ahogy nemcsak vasárnap a templomban vagyunk keresztények, hanem otthon, a munkában, és még álmunkban is, ugyanúgy nemcsak a kávézóban vagyunk hívők, hanem az internet mindenféle bugyraiban is.

 *Ez az írás az A Szív újságban <a href="http://asziv.hu/archivum/2015/marcius/vilagegyhaz/digitalis-eszkozpark" target="_blank">2015. márciusában megjelent cikk</a> újraközlése linkekkel és kiegészítésekkel.* 



<!--break-->

Sokféleképpen használhatjuk keresztényként az internetet. Például hirdethetjük az Atya megváltó szeretetét, vagy őszinte jelenlétünkkel szentelhetjük meg a teret. Én jól használható digitális eszközök fejlesztésével próbálok segíteni mindenkinek, aki Istenhez szeretne közelebb lépni. Ennél sokkal többet is lehet és kell tennünk keresztényként az interneten, de nekem így is több munkát és álmot kínál, mint amennyi lehetőségem van.

Segítségemmel indult el az Imaórák Liturgiájának digitális magyar változata, a <a href="http://zsolozsma.katolikus.hu" target="_blank">zsolozsma.hu</a>. Nem kívánja helyettesíteni a jó öreg négy kötetet, de így elérhetővé vált az egyház közös imája minden úton lévőnek, kapkodónak, és azoknak, akik az újrakiadásra várnak sóvárogva. Sőt van hely, ahol a digitális zsolozsmát kivetítik, hogy együtt tudjon imádkozni az egész közösség. Reméljük, hogy majd az egyes szerzetesközösségek saját ünnepeinek imádságait is elérhetővé tudjuk tenni.

Munkálkodom a Biblia magyar katolikus fordításait kínáló honlapon is, a <a href="http://szentiras.hu" target="_blank">szentiras.hu</a>-n. És bár az Úr szavát az Egyház segítségével lehet igazán megérteni, fontos, hogy minél többen, minél könnyebben hozzáférhessenek eme – olykor nehezen érthető – szent szövegekhez. Nem csupán közzétesszük a négy legfontosabb magyar fordítást, de a kiadókkal együttműködve hozzájárulunk a nyomtatott szövegek pontosításához is. Jó hírünk, hogy előkészületben van a Békés-Dalos Újszövetségi Szentírás közzététele is.

A <a href="http://miserend.hu" target="_blank">miserend.hu</a> oldallal is sok időt foglalkoztam már, ahol több mint négyezer katolikus templom miserendje és elérhetősége van fenn. Vasárnaponként sok száz hívőnek segítünk jó időben jó helyre jutni: szentmisére. Naponta több pontosítást és észrevételt kapunk látogatóinktól; ezek segítségével próbáljuk tartani a lépést a változásokkal. A tavaly megjelent androidos mobilalkalmazás mellett pedig most már elérhető a miserend iOS-re is: bárhol, bármikor megmutatja, merre található a legközelebbi szentmise.

Nem egyedül küzdök a technikával: családapák, egyetemisták, önkéntesek áldozzák „szabad” idejüket ezekre az álmokra. És álom az van még bőven: álmodom egy hangos zsolozsmáról, hogy úton is, egyedül is lelassulhassunk ősi kolostorok áhítatába. Álmodom egy mobiltelefonra optimalizált digitális direktóriumról, hogy bárhol követni tudjuk egyházunk liturgiáit és ünnepeit. Álmodom egy modern misekönyvről, mely könnyen hordozható, állítható betűméretű, és a szentmise ünnepléséhez méltó megjelenésű.

Álmom tehát van, négy életre is elegendő. Remélem, egyszer lesz hozzá egy főállású kis csapat, akik önkéntesekkel együttműködve meg is valósítják ezeket. De csak ha bárkit is közelebb segítenek valahogy Istenhez. Mert Isten és ember találkozása a cél, minden más csak eszköz lehet.  