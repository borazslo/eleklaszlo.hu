---
layout: post
title: "Ügyelet"
permalink:  /4759/ 
date: 2008-11-05 21:10:11
tags:  [ kórház, életjel, halál, ügyelet ] 
---
Hajnali négykor a kórház sötét udvarán ócska vasszékeket pakoltunk ki egy teherautóból. Csupán azért, hogy az elhunytat ne kelljen több száz méteren a budai utcák macskakövén szállítani.&nbsp;

<p >A tegnapi éjjel már igazi ügyeletem volt. (A múltheti &ndash; első &ndash; ügyeletemet végig aludhattam.) Még el sem foglalhattam az ügyeleti szobámat, már hívtak dolgozni. Társammal is csak este hatkor tudtam találkozni. Berendezkedtünk, majd siettünk az ITO-ra (Intenzív osztály) EXIT-ért (elhunyt betegért), hogy a tepsibe rakva (a halottszállító kocsival) bevigyük az EXIT raktárba (a halottas házba). Még időm sem volt igazán megemészteni a történteket, mert már mennem kellett át a másik épületbe a röntgenessel, hogy ott egy idős nénit megröntgenezzünk. A leeresztett kerekű tolószékkel sötét folyosókon keresztül vittem a nénit. Nincs pénz tolószékre, de lámpára sem.</p>  
<p >Este hétkor végre leülhettem egy kicsit. Reggel nyolc-kilenc óta rohangáltam, már elegem volt belőle. Befaltam öt zsömlét és még mindig éhes maradtam. Megnéztem a Hal a tortán című szörnyűséget, majd lefeküdtem aludni.</p>  
<p >Szép lassan elaludtam, és szépeket álmodtam. Azt álmodtam, hogy csörög a telefon, de szerencsére nem nekem szól. Tovább csörgött. Lassan leesett, hogy nekem szól. Felvettem, de még nem voltam abban biztos, hogy az álmomban vagyok még vagy már az életben. &bdquo;Kati vagyok a sebészetről, lenne vér a laborba&rdquo; - mondta a kedves hang, én meg feleltem, hogy repülök. Felhúztam a köpenyemet és a hosszú folyosókon &ndash; hangosan horkoló betegek előtt &ndash; átmentem a sebészetre a vérért. Mikor visszaértem beírtam az ügyeleti naplóba a szállítást. Nem volt még hajnali kettő.</p>  
<p >Puff, visszadőltem az ágyba. Fordultam kettőt és megint a kellemes álmokba merültem. Mígnem újra megszólalt a telefon. Most már azonnal kapcsoltam, hogy nekünk szól, de olyan szerencsétlenül vettem, hogy rögtön le is raktam. Nem adták fel, újra hívtak. Jobb lett volna nem fölvenni: elhunyt egy beteg a másik épületben. Megnézem az órámat: 3:45. Fúj.</p>  
<p >Fölkeltettem a társam. Fölkeltettük a portást, hogy adjon kulcsot a halottasházhoz. Fölkeltettük a rendészt, hogy fuvarozzon át minket a másik épületbe. Mindenki nagyon lelkes volt.</p>  
<p >A betegszállító kisbusszal nem lehet halottat szállítani, mert rosszul van benne az ülés. A régebbi kisbusznak lelke van, és csak egy-két sofőr tud életet lehelni beléje. Ők is csak egy-egy fél órára. Van még egy zárt dobozos furgon. Az viszont tele volt ócska székekkel, asztalokkal, írógéppel és egyéb kórházi felszereléssel. &Iacute;gy történhetett, hogy hajnali négykor a kórház sötét udvarán ócska vasszékeket pakoltunk ki egy teherautóból. Csupán azért, hogy az elhunytat ne kelljen több száz méteren a budai utcák macskakövén szállítani. Kipakoltuk. Rutinosan összeszedtük az elhunytat, majd tisztelettel, de határozott mozdulatokkal elvittük a hűtőházba.</p>  
<p >Mikor frissen kezet mosva sétáltunk vissza a szállásra, már érkeztek az első dolgozók.</p>  
<p >Két óra múlva, reggel hétkor, szólt az ébresztő: lejárt a munkaidőm: mehetek haza.</p>  
<p >&nbsp;</p>