---
layout: post
title: "Rorate reform"
permalink:  /6014/ 
date: 2013-12-07 22:36:47
tags:  [ jezsuita blog, imádság, mise, másutt ] 
---
A miskolci különleges, azaz igazán hagyományos ádventi hajnali misékről írtam a <a href="http://jezsuita.blog.hu/2013/12/06/rorate_reform">jezsuita.blog.hu</a>-ra:

<!--break-->
Az adventi roráték megpróbálják az embert. A [diákjainkat](http://gimnazium.jezsu.hu/) még inkább: kötelező szentmise hideg hajnalon egy fagyos templomban. Hol ebben az Isten? Gondoltuk, bevonjuk őket, amennyire csak lehet: felajánlási körmenet, sok-sok hívek könyörgése, csengetés, ministrálás, mindenféle. Legyenek hangos énekek, hogy felébredjenek, de olyan könnyed félék, amiket szeretnek és amibe be tudnak kapcsolódni. Legyen kiváló prédikáció, amiben a pap a mikrofonnal a diákok közé megy és valami furcsa tárgyat is előhúz a zsebéből. Meg kommentáljuk a nehezebben érthető részeit a misének. Lényeg, hogy tartsuk fenn a figyelmet minden pillanatban, hogy jelen tudjanak lenni.

Aztán rájöttünk: nem mehetünk a természet ellen. Az álmos embert nem szabad határozott kézzel felrázni. Finom érintésnek van csak helye.

Váltottunk. Lekapcsoltuk a lámpákat. Az oltárt és az ikonokat fáklyákkal világítottuk meg. Pihenhessen a szem és ámulhasson. Ministránsból is kevés volt: kevés a mozgás, kevés az elterelődés. Volt viszont füstölés, hogy a tömjén magasba szálló illatát élvezhesse az orr. A pap alig pár mondattal prédikált és vezette őket a Szent felé, hogy az értelemnek ne kelljen sok szóval megküzdenie. Egy diák kamarakórus pedig gregorián énekekkel töltötte be a templomot. Most nem baj, ha senki nem kapcsolódik bele, csak élvezze a fül a gyönyörűséget.

<iframe allowfullscreen="" frameborder="0" height="315" src="//www.youtube.com/embed/iu5rXUgdI1U" width="560"></iframe>

A roráté végére felkelt a Nap. A kivonulás után csak lassan jött meg a gyereksereg hangja. „Hű, nem tudtam elaludni egyetlen pillanatra sem.” „Én úgy megkönnyeztem.” „Na ez, milyen durva volt.”

Megtörtént hát a csoda: az ember felemelkedett és összetalálkozott az érte jövő Istennel.

---
Forrás: [https://jezsuita.blog.hu/2013/12/06/rorate_reform](https://jezsuita.blog.hu/2013/12/06/rorate_reform) ([lementett változat](/files/publications/2013_Rorate_reform_jezsuitablog.pdf))