---
layout: post
title: "Nagypéntek délelőtt"
permalink:  /4828/ 
date: 2009-04-10 07:24:40
tags:  [  ] 
---
Csendes délelőttöt tartunk.  Mellettem a misekönyv és egy kancsó tea. A plébánia kis ablakán túl virágzó fa, mögötte a Mátra. Friss szelő járja át a szobát. &Iacute;ze van a levegőnek. Egy ajtóval arrébbról átszűrődik Jézus éneke: &bdquo;beteljesedett&rdquo;. &Iacute;gy telik el a késői ébredés utáni két óra: csendesen, nyugodtan, Istennel, gyönyörűen.

Eleinte irigykedtem egy kicsit Balázsra, hogy este ő lehet Jézus a passióban, mert a pap nem meri elénekelni. Egyszer az esztergomi bazilikában én lehettem Jézust. &bdquo;É-é-é-én vagyok.&rdquo; &ndash; nem menekül, de nem is keresi a bajt; egyszerűen vállalja önmagát. &bdquo;Ne igyam ki talán a kelyhet, amelyet az Atya adott nekem?&rdquo; Balázs szépen énekli, meg- megismétel minden mondatot. A csöndben a madárcsicsergésen kívül nem hallatszik semmi. &bdquo;Én arra születtem, és azért jöttem a világba, hogy tanúságot tegyek az igazságról.&rdquo; Egy ajtó választ el Jézustól. Lágyan jut el a hang hozzám, csendes határozottsággal. &bdquo;Tanúságot tegyek az igazságról.&rdquo;

&bdquo;Az ének befejezése után letérdelnek. Rövid ideig csendben imádkoznak, miközben a pap áll, és a keresztet felemelve tartja.&rdquo; &ndash; olvasom a misekönyvben. Míg Balázs az énekekért felel, addig én a liturgiáért. Főceremoniárius lettem. Újra és újra végigolvasom a misekönyv rendelkezéseit, hogy szép lehessen a liturgia. Nem zavar, ha az oltáron felejtik a gyertyát a ministránsok, ha a liturgia lelke megmarad. Tegnap nagyjából sikerült: kapkodás és idegeskedés nélkül emlékeztünk meg az utolsó vacsoráról.

Segítek leszűrni a tésztát. Gyuri felel a test táplálásáért. A test nem gonosz, test és lélek összetartozik. Következik egy csöndes ebéd, majd megbeszélés, liturgia próba és Krisztus kereszthalálának megünneplése. Remélem olyan lélekkel, mint ahogy ez a délelőtt telt.

&nbsp;

