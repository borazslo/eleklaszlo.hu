---
layout: post
title: "Mikulás bácsi! Meg kéne halni"
permalink:  /4771/ 
date: 2008-12-05 19:44:01
tags:  [ kórház, életjel, Mikulás ] 
summary: "Szent Miklós püspök, a Mikulás, senkit nem hagy magára. Megkeres mindenkit, beteget egészségeset egyaránt, hogy puttonyából elővegyen egy kis vidámságot és erőt, amivel ez az életet át lehet vészelni.

"

---
  
Egyedül imádkozott a sötét kápolnában amikor megjelent előtte a Mikulás. A Mikulás kedvesen megszólította, de ő nem értett belőle szinte semmit. Törve dadogta, hogy ő nem érteni sokat, ő olász. Kellett egy pillanat mire kapcsolt, és a vattaszakállú öregember megszólalt olaszul. Itt a kórházban senki sem érti a nyelvét. A kis öregnek most felcsillant a szeme. Ezért volt értelme három évig Olaszországban élnem. Mondta, hogy szép magyar feleségre talált, azért él itt. Magyarul nem sokat tud de a kórteremben sokat szoktak mókázni.

Kopogtak. Az ügyelete műtős fiú legszívesebben elzavarta volna a kopogót. Este fél nyolc van, mindjárt menni kell műteni. Most meg ez is. 

Kelletlenül kinyitotta az ajtót. Ott állt előtte a főnöke. Csak ez hiányzott. &bdquo;Hogy van?&rdquo; - kérdezte az ápolási igazgatóhelyettes. Jaj, nem jelenthet jót egy ilyen kérdés.

Még bambán nézett ki a fejéből, amikor az ajtó mögül előbújt a Mikulás. &bdquo;Hallom maga is rendesen dolgozott, hát sok erőt kívánok az esti munkához. Ezzel a marék szaloncukorral.&rdquo;

A pillanatnyi döbbenet után fölocsúdott. A görcs nem kínozta többé, szélesen elmosolyodott. &bdquo;Köszönöm, nem is gondoltam volna.&rdquo;

Hiába mondták a betegek, hogy ők már öregek ehhez. A Mikulás mindenütt osztatlan sikert aratott. Végül szinte mindenki énekelt legalább egy kicsit. Nincsen kipucolt csizma az ablakban? Egy frissen műtöttnek nem is kell. Elég egy papucs az ágy alatt. A kedves öreg fiatal Télapó Mikulás mindenkinek adott pár szaloncukrot és mogyorót, hogy legyen erejük tovább küzdeni a betegségekkel. 

Köszöntek mindent, hálásak voltak egy mosolyért is. &Ouml;ssze-vissza csókolgatták a vattaszakállas betegszállítót.

De a kórház, az kórház. &bdquo;Tudja, mi nem tudunk énekelni, mert nagyon súlyos műtét előtt állunk.&rdquo; &bdquo;Én már innen sosem fogok felkelni, de nagyon köszönöm, hogy hozzám is eljött.&rdquo; &bdquo;Mit kívánnánk a Mikulástól? Egészséget.&rdquo; &bdquo;Hogy gyógyuljunk meg már.&rdquo; &bdquo;Engedjen el kérem, csak ide ki a folyosóra.&rdquo; &bdquo;Otthon lenne jó.&rdquo;

&bdquo;Mikulás bácsi! Meg kéne halni.&rdquo;

&nbsp;

