---
layout: post
title: "Zarándoklat"
permalink:  /6068/ 
date: 2009-08-02 10:00:00
tags:  [ 2009 Világi Tor Túra, TÚRÁK ] 
---
Augusztus 4-én felülök a kerékpáromra és elmegyek. Hogy honnan indulok és hová érkezek majd, azt még nem tudom. A VIII. kerület egyik kapualján fogok kigurulni és a térkép sarkában Koppenhága lesz, de ez csak a földrajz. A névleges célom, hogy találkozzak egy barátommal Dánia fővárosában. Igazából nem ő a fontos és nem is az útba eső Prága, Drezda vagy Berlin. Az utazás a fontos.

Ez az út egy utolsó felvonás és egy első próba lesz egy még nagyobb utazás előtt. Szeptemberben indulok majd egy két éves útra úgy, hogy alig néhány kilométert fogok megtenni.

<p >„Úton lenni boldogság, Megérkezni halál.”  
(Én <a href="http://www.hobo.hu" target="_blank">Hobo</a>tól tanultam.)</p>Két évre eltűnök majd a világból. Itt hagyok barátokat, ismerősöket, internetet, mindent. Jezsuita szerzetes papnak készülök ugyanis. (A jezsuita rend, más néven a Jézus Társasága a Katolikus Egyház egyik szerzetesrendje. <a href="http://hu.wikipedia.org/wiki/Jezsuit%C3%A1k" target="_blank">Wikipédián</a> és a <a href="http://jezsuita.hu" target="_blank">rend honlapja</a>) A képzés két éves próbaidővel kezdődik. (Ezt a szakzsargon noviciátusnak nevezi.) Két évre elhagyunk mindent, hogy át tudjuk gondolni, vajon tényleg ezt akarjuk-e. Nem lesz velünk senki és semmi, csak néhány társunk, két elöljárónk és Isten.

Talán elérem majd a napi 180 km-t. De nem a kilométer számít, hanem ami közben történik. Elkezdem a búcsúzást mindentől amim van és elkezdem újra végig gondolni, hogy vajon ez kell-e nekem. Tényleg a szerzetes papságra szeretném feltenni az életemet? Ahol nem lesz magántulajdonom? Ahol nem lesz feleségem és gyermekem? Ahol azt kell akarnom tenni, amit az elöljáróm kíván? Értelmes dolog ez?

Kigurulok majd a kapun és rábízom magamat egyetlen útitársamra és legfőbb szponzoromra: az Istenre. Lesz ami lesz.

 *Ezek a napló töredékek eredetileg az <strong>adab.hu</strong> honlapon jelentek meg az utazás ideje alatt. Köszönet az adabos fiúnak, Ádámnak és Kecsónak a segítségért és támogatásért. Az adab honlapja azóta sajnos megszűnt. A történeteket átmentettem ide a kommentek egy részével 2015 júniusában.* 

