---
layout: post
title: "Én és a kortárs festészet"
permalink:  /6316/ 
date: 2015-11-01 06:48:11
tags:  [  ] 
image:  /files/images/PollockN10_IMG_4921.jpg 
---
<a href="https://www.mfa.org/give/gifts-art/heritage-fund/slideshow#3">Fehér alapon két széles zöld háromszög</a>. <a href="http://www.markrothko.org/orange-and-yellow/">Narancs és sárga három négyzetméteren</a>. <a  href="http://www.mfa.org/collections/object/number-10-1949-34114">Össze-vissza mozdulatok</a>. <a href="http://www.mfa.org/collections/object/oxidation-painting-35593">No meg a levizelt rézlemez</a>. 

<!--break-->

Nem vagyok otthon a festészetben. A kortárs változatában még kevésbé. Legfeljebb kigúnyoltam, mert nem érdekel, mert nem hat rám, mert nem beszélem a nyelvét.

Mark Rothko egy képeslappá aszott festményét kaptam házifeladatul. <a href="http://www.nationalgallery.org.uk/soundscapes/ ">Hangi környezetet</a> kellett teremtenem az <a href="http://www.markrothko.org/ochre-and-red-on-red-1954/">Okker és Piros, Piroson</a> képéhez. Utánakerestem a neten. Rátaláltam az eredeti hatalmas méreteire, szinte azonos képeire, és Rothko kérésére, hogy mennyek egészen közel a képhez. Elolvastam életrajzát, átolvastam műveinek ismertetését, és megismertem a <a href="http://www.rothkochapel.org/">Rothko kápolnát</a>. Sokat nézegettem, sokat morfondíroztam és sokat kerestem a katarzis érzéseit magamban.   
Nem találtam meg. Festészete már nem karattyolás - ki tudok venni belőle szavakat - de még nem érzem. A mécsláng viszont már pislákol bennem és égek a vágytól, hogy Washingtonban meglátogathassam a <a href="http://www.phillipscollection.org/collection/rothko-room">Rothko szobát</a>.

Terepgyakorlaton a Bostoni Szépművészeti Múzeumba látogattunk. Bő másfél órát töltöttem a kortárs részlegen: hátha beleláthatok a titokba. Mert kell legyen titok, nem csak polgárpukkasztás.  
Elhatároztam, hogy nyitott leszek minden újra. Először kétszer körbejártam a termeket, és kerestem, mi érint meg. Lelkem figyelmét aztán három képre irányítottam. Nem olvastam el a megfejtést, lábjegyzetet és magyarázatot. Inkább csak álltam a képek előtt felváltva és ismételve hosszú perceken át. És hagytam magam. Figyeltem szemem mozgását, a lét vibrálását, lelkem rezdülését. Megdöbbentem: nem rezdült, de dorbézolt a lelkem a végtelen gyönyörűségétől, mint mikor a hegyoldalról visszanézek a határra, vagy a 22-es cohasseti szobában felnézek a könyvből az óceánra.   
<a href="http://hivatas.jezsuita.hu/sites/default/files/cikk_files/imakartya_ritmikus_ima.pdf">A záró lépés maradt csak hátra</a>, majd eufóriában tekertem haza, mert festmény még nem mozgatott meg úgy, mint Jackson Pollock Number 10 című képe.   
